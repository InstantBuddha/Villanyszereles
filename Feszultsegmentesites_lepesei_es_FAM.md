
## A feszültségmentesítés lépései

Egy villamos berendezés szabványos feszültségmentesítéséhez az alábbi lépéseket kell maradéktalanul, ebben a sorrendben elvégezni:

### Teljes leválasztás

A villamos berendezést, vagy azt a részét, amelyen a munkavégzés majd folyik, az összes tápforrásról le kell választani. Figyelembe kell venni az esetleges többszörös betáplálást, [szünetmentes tápegységet](https://hu.m.wikipedia.org/wiki/Sz%C3%BCnetmentes_t%C3%A1pegys%C3%A9g "Szünetmentes tápegység"), [akkumulátort](https://hu.m.wikipedia.org/wiki/Akkumul%C3%A1tor_\(energiat%C3%A1rol%C3%B3\) "Akkumulátor (energiatároló)"), [generátort](https://hu.m.wikipedia.org/wiki/Gener%C3%A1tor "Generátor"), [kondenzátort](https://hu.m.wikipedia.org/wiki/Kondenz%C3%A1tor_\(%C3%A1ramk%C3%B6ri_alkatr%C3%A9sz\) "Kondenzátor (áramköri alkatrész)") stb. Figyelemmel kell lenni a leválasztott hálózati szakaszok feltöltődésére is.

### Visszakapcsolás elleni biztosítás

Meg kell akadályozni, hogy a leválasztott tápforrás bármilyen módon visszakapcsolódhasson. Ha van a kapcsolókészüléken reteszelési lehetőség, akkor azt kell alkalmazni. Villamos kezelőhelyiségben vagy kezelőtérben általában elég a „bekapcsolni tilos” figyelmeztető tábla. Csavarozható, vagy késes [biztosítóbetéteket](https://hu.m.wikipedia.org/wiki/Olvad%C3%B3biztos%C3%ADt%C3%B3 "Olvadóbiztosító") ki kell venni és el kell vinni a helyszínről. [Kismegszakítók](https://hu.m.wikipedia.org/w/index.php?title=Kismegszak%C3%ADt%C3%B3&action=edit&redlink=1 "Kismegszakító (a lap nem létezik)") esetén a bekapcsolást gátló plombák helyére vékony huzal helyezendő be, amelyet össze kell csavarni, vagy a kapcsolókart szigetelőszalaggal kell leragasztani. A kapcsoló automatikákat bénítani szükséges.

### Feszültség nélküli állapot ellenőrzése

Az ellenőrzést a feszültségmentesített berendezés minden kivezetésén el kell végezni. Hálózati feszültségen próbalámpa, 20 mA-nél nagyobb fogyasztású, szabványos, kétsarkú feszültségvizsgáló vagy voltmérő használatával. Kisfeszültségen az ellenőrzést az aktív vezetők között is és a földhöz képest is el kell végezni. Nagyfeszültségen erre a célra kialakított feszültség-ellenőrző rudakat alkalmaznak, melyek használatának megvan a saját műveleti előírása.

### Földelés és rövidre zárás

A földelés és [rövidre zárás](https://hu.m.wikipedia.org/wiki/R%C3%B6vidre_z%C3%A1r%C3%A1s "Rövidre zárás") történhet a berendezésbe beépített földelőszakaszolóval és/vagy külső földelő-rövidrezáró eszköz használatával. A földelő és rövidre záró szerkezetet először a földelési ponthoz kell csatlakoztatni és utána a földelendő részhez. A földelőnek, ha lehet, a munkavégzés helyéről láthatónak, de minél közelebb kell lennie. Kisfeszültségű és törpefeszültségű villamos berendezések esetében nincs szükség földelésre és rövidre zárásra, ha nem áll fenn az újra feszültség alá kerülésnek a veszélye.

### A közeli, aktív részek elleni védelem biztosítása.

A munkavégzés közelében levő feszültség alatti részeket biztonságosan el kell határolni a feszültségmentesített területtől. A körülhatárolást úgy kell elvégezni, hogy a határvonal érintése se legyen feszültség alatti munkavégzésnek minősíthető. A körülhatárolás módja lehet elzárás, körülzárás, jelképes elkerítés (például szalaggal), egyértelmű írásbeli meghatározással.

## Feszültség alá helyezés

A munkavégzés befejeztével a berendezés újbóli feszültség alá helyezése során a fenti lépéseket fordított sorrendben kell végrehajtani a feszültség-ellenőrzés kivételével. Nagyobb villamos hálózatok üzembe helyezésének saját szempontjai vannak, melyek a visszakapcsolási sorrendet befolyásolják.

